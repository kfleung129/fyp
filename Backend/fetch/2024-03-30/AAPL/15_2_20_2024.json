{
    "title": "Financial Times: Apple nejsp\u00ed\u0161 potla\u010duje konkurenci. Evropsk\u00e1 komise chyst\u00e1 \nmiliardovou pokutu",
    "date": "2/20/2024",
    "url": "https://archiv.hn.cz/c1-67296110-evropska-komise-da-applu-pokutu-asi-500-milionu-eur-kvuli-streamovani-hudby",
    "text": "Poslechn\u011bte si \u010dl\u00e1nek v audio podob\u011b. B\u011bhem poslechu se nep\u0159eklik\u00e1vejte pry\u010d z \u010dl\u00e1nku. Evropsk\u00e1 komise (EK) vym\u011b\u0159\u00ed americk\u00e9 technologick\u00e9 spole\u010dnosti Apple pokutu kolem 500 milion\u016f eur (t\u00e9m\u011b\u0159 13 miliard korun) za poru\u0161ov\u00e1n\u00ed antimonopoln\u00edch pravidel Evropsk\u00e9 unie v souvislosti se streamov\u00e1n\u00edm hudby. V ned\u011bli o tom informoval britsk\u00fd list Financial Times (FT), kter\u00fd se odvol\u00e1v\u00e1 na zdroje obezn\u00e1men\u00e9 s vy\u0161et\u0159ov\u00e1n\u00edm. Podle listu se p\u0159edpokl\u00e1d\u00e1, \u017ee EK pokutu ozn\u00e1m\u00ed za\u010d\u00e1tkem p\u0159\u00ed\u0161t\u00edho m\u011bs\u00edce. Komise u\u017e del\u0161\u00ed dobu vy\u0161et\u0159uje, zda Apple nezv\u00fdhod\u0148uje svou vlastn\u00ed streamovac\u00ed slu\u017ebu Apple Music na \u00fakor konkurent\u016f. Vy\u0161et\u0159ov\u00e1n\u00ed odstartovala st\u00ed\u017enost, kterou v roce 2019 podala na Apple \u0161v\u00e9dsk\u00e1 streamovac\u00ed slu\u017eba Spotify. Komise podle zdroj\u016f ozn\u00e1m\u00ed, \u017ee praktiky Applu jsou nez\u00e1konn\u00e9 a v rozporu s pravidly EU na ochranu hospod\u00e1\u0159sk\u00e9 sout\u011b\u017ee. Obvin\u00ed firmu ze zneu\u017e\u00edv\u00e1n\u00ed siln\u00e9 pozice na trhu a z potla\u010dov\u00e1n\u00ed konkurence, p\u00ed\u0161e britsk\u00fd list. Evropsk\u00e1 komise doposud firm\u011b Apple \u017e\u00e1dnou pokutu za poru\u0161ov\u00e1n\u00ed hospod\u00e1\u0159sk\u00e9 sout\u011b\u017ee nevym\u011b\u0159ila. Americk\u00fd konkurent Google dostal od EK v uplynul\u00fdch letech u\u017e t\u0159i antimonopoln\u00ed pokuty v celkov\u00e9 v\u00fd\u0161i p\u0159es osm miliard eur. Spole\u010dnost Apple v lednu ozn\u00e1mila zm\u011bny u sv\u00e9ho opera\u010dn\u00edho syst\u00e9mu iOS, obchodu s aplikacemi App Store a tak\u00e9 u internetov\u00e9ho prohl\u00ed\u017ee\u010de Safari ve snaze rozpt\u00fdlit obavy EK ohledn\u011b poru\u0161ov\u00e1n\u00ed hospod\u00e1\u0159sk\u00e9 sout\u011b\u017ee. Firma Spotify tehdy nicm\u00e9n\u011b \u00fastupky Applu ozna\u010dila za \u201enaprostou fra\u0161ku\u201c. Spole\u010dnost Apple se odm\u00edtla k bl\u00ed\u017e\u00edc\u00edmu se rozhodnut\u00ed EK v kauze kolem streamov\u00e1n\u00ed hudby vyj\u00e1d\u0159it. Pouk\u00e1zala nicm\u00e9n\u011b na sv\u00e9 star\u0161\u00ed prohl\u00e1\u0161en\u00ed, ve kter\u00e9m ozna\u010dila st\u00ed\u017enost Spotify za neopodstatn\u011bnou. \u201eApp Store pomohl Spotify st\u00e1t se nejroz\u0161\u00ed\u0159en\u011bj\u0161\u00ed streamovac\u00ed slu\u017ebou v Evrop\u011b a my douf\u00e1me, \u017ee Evropsk\u00e1 komise p\u0159estane \u0159e\u0161it st\u00ed\u017enost, kter\u00e1 nem\u00e1 \u017e\u00e1dn\u00e9 opodstatn\u011bn\u00ed,\u201c cituje Financial Times ze zhruba rok star\u00e9ho prohl\u00e1\u0161en\u00ed Applu. Chcete v\u011bd\u011bt, co se d\u011bje v \u010desk\u00e9 a sv\u011btov\u00e9 ekonomice? Co si o aktu\u00e1ln\u00edch trendech mysl\u00ed lid\u00e9 z byznysu, majitel\u00e9 firem a jejich \u0161\u00e9fov\u00e9? Ka\u017ed\u00fd t\u00fdden v p\u00e1tek v\u00e1m na\u0161i top auto\u0159i p\u0159in\u00e1\u0161ej\u00ed v\u00fdb\u011br toho nejlep\u0161\u00edho a pohled z byznysov\u00e9 strany. Odeb\u00edrejte Byznys newsletter. \u00a9 1996-2024 Economia, a.s. Hospod\u00e1\u0159sk\u00e9 noviny (print) \u00a0 ISSN 0862-9587\n\t\t\t\t\t\t\tHospod\u00e1\u0159sk\u00e9 noviny (online) ISSN 2787-950X "
}